فَتَّة البتنجان  
الفَتَّة دي خفيفة، لذيذة، ومليانة نكهات، وسر طعمها؟ التوازن بين البتنجان ، الزبادي، والتوابل!
المكونات:
إتنين رغيف عيش بلدي محمص ومكسر قِطع صَغيرة.
بتنجان  كبير  مُقَطَّع شرايح ومقلي.
علبة زبادي.
حِزَمة بَقْدونس مفرومة ناعم.
إتنين فص تُوم مبشور أو مهروس.
مَلح حسب الرغبة.
شوية مَيَّة.
رُبع  كُبّايَة  صنوبر محمص.
نُص  كُبّايَة  حُمّص مسلوق.
الطريقة:
في صينية التقديم، نِحُط نُص كمية العيش المحمص.
نحمّر شرايح البتنجان  في الزيت، وبعد ما نصفّيها، نرصها فوق العيش.
في بولة، نخلط الزبادي مع التُوم، المَلح، وقليل من المياه لحد ما يبقى القوام كريمي.
نِصُبّ نُص كمية الزبادي فوق البتنجان .
نِضِيفِ باقي العيش المحمص والحُمّص المسلوق، وبعدها نِصُبّ باقي خليط الزبادي.
نزين الوش بالبَقْدونس المفروم والصنوبر المحمص.
تتقدم باردة أو دافئة، ويا سلام لو معاها رشةْ شطة أو دبس رمان!