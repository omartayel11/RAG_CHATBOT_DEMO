طبق شيخ المحشي 
شيخ المحشي أكلة شامية فخمة، عبارة عن كوسا محشية باللحم المفروم والمطبوخة بصلصة اللبن الزبادي.
المكونات:
كيلو كوسة  صَغيرة مُقورة كويس.
نُص كيلو لحمة مفرومة.
بَصَلة متوسطة مفرومة ناعم.
ثلاث ملاعق كبيرة صنوبر محمص.
كيلو زبادي (لبن رايب).
مَلح – فِلفِل أسود – بُهارات لحمة.
إتنين ملعقة كبيرة نِشا مذابة في نُص كُبّايَة  مَيَّة بارد.
إتنين ملعقة سَمنة  أو زيت.
طريقة التحضير:
تحضير الحشوة:
في طاسة سخنة، سخّني ملعقة سَمنة  وضِيفي البَصَلة المفرومة وقلِّبيها لحد ما تصفر.
نزلّي اللحمة المفرومة وقلِّبيها كويس لحد ما تِستِوي.
ضِيفي المَلح والفِلفِل والبُهارات، وبعد ما تِستِوي اللحمة، طفي النار وضِيفي الصنوبر المحمص وقلِّبي.
حشي الكوسة وقليها:
بعد ما تقوّري الكوسة، احشيها بخليط اللحمة المفرومة بس من غير ما تمليها للآخر عشان الحشوة تتمدد مع السوا.
سخّني زيت غزير في طاسة، وإقلي الكوسة المحشية لحد ما تاخد لون دهبي فاتح، وبعدين صفيها على ورق مطبخ.
بعد كده، إسْلُقِيها في مياه مغلية لمدة أربع دقايق، وبعدها صفيها وحُطّيها على جنب.
تحضير صوص الزبادي:
في حَلَّة، حُطّي الزبادي على نار هادية، وضِيفي عليه النِشا المذابة، وقلِّبي باستمرار لحد ما الخليط يتقل شوية.
ضِيفي رشةْ مَلح وفِلفِل، وكمّلي التقليب عشان الصوص يبقى ناعم من غير تكتلات.
التسوية النهائية:
نزّلي الكوسة في الصوص وسيبيها على نار هادية لمدة عَشرة دقايق عشان تتشرب الطعم.
بعد كده، صُبّي الكوسة بالزبادي في طبق التقديم، وزَيِّنِيها بالصنوبر المحمص.
قدّمي شيخ المحشي مع رُز بالشِعرية أو رُز أبيض مفِلفِل، واستمتعي بأحلى طعم!

وبالهنا والشِفا يا ست الكُل.